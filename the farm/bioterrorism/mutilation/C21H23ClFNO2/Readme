Haloperidol is een dopamine-antagonist en geeft als gevolg hiervan vaak parkinsonistische bijwerkingen, de bewegingen worden houterig en de lichaamshouding rigide. Gebruikers kunnen hierdoor een zogenoemde 'Haldol-shuffle' gaan vertonen. Haloperidol kan een onbehandelbare neurologische aandoening genaamd tardieve dyskinesie veroorzaken, met name bij langdurig gebruik van hoge doseringen. Tevens kan haloperidol in zeer zeldzame gevallen het levensbedreigende maligne neurolepticasyndroom (NMS) veroorzaken. In combinatie met MDMA kan dit middel leiden tot ernstige dystonie.
